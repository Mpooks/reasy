Μέθοδοι Εργασίας:
Ως μέθοδο εργασίας για την ανάπτυξη της εφαρμογής επιλέχθηκε η Kanban. Σε αυτή την επιλογή καταλήξαμε ως ομάδα για αρκετούς λόγους. Αρχικά, για τη διευκόλυνση στη συνεργασία των μελών της ομάδας, καθώς δεν υπάρχει προηγούμενη εμπειρία με άλλες πιο περίπλοκες Agile μεθοδολογίες και η Kanban θεωρείται πιο ευέλικτη μέθοδος. Επιπλέον, με την Kanban η εξέλιξη της εργασίας γίνεται πιο εύκολα κατανοητή, λόγω της οπτικοποίησης της, και περιορίζονται οι καταστάσεις που μπορούν να επιβραδύνουν τη ροή της εργασίας. Αυτό συμβαίνει, καθώς τα μέλη της ομάδας λαμβάνουν όσο φόρτο εργασίας μπορούν να διαχειριστούν. 
Η εργασία θα είναι χωρισμένη σε tasks. Κάθε task μπορεί να ανήκει σε μία από τις ακόλουθες κατηγορίες: To-Dos, WIP, Testing, Done. Στην πρώτη κατηγορία θα ανήκουν όλα τα task προς υλοποίηση. Όταν ένα μέλος της ομάδας αναλάβει ένα task, αυτό θα μεταφερθεί στην κατηγορία WIP (Work In Progress). Μετά την ολοκλήρωση του task θα χρειαστεί έλεγχος του για την ενσωμάτωση στο τελικό αποτέλεσμα και έτσι αυτό θα μεταφερθεί στην κατηγορία Testing. Μόλις όλα τα μέλη της ομάδας συμφωνήσουν για την ορθότητα του, το task θα μεταφερθεί στην κατηγορία Done.
Έχει αποφασιστεί η καθημερινή συνάντηση μεταξύ των μελών της ομάδας για την συζήτηση και τη διεκπεραίωση των εργασιών των επιμέρους παραδοτέων. Όλα τα μέλη θα συνεργάζονται σε κάθε αρχείο των παραδοτέων και θα αποφασίζουν από κοινού. Κάθε μέλος θα αναλαμβάνει να γράψει για ένα μέρος του κάθε αρχείου, τα οποία στο τέλος θα συνδυάζονται από ένα άτομο, το οποίο θα αλλάζει σε κάθε αρχείο ανά παραδοτέο, ώστε τελικά να προκύπτει ίσος φόρτος εργασίας σε όλα τα μέλη.
Για τη συγγραφή του κώδικα, κάθε μέλος θα αναλαμβάνει κάποιο task από τα To-Dos του πίνακα. Υπάρχει περίπτωση και συνεργασίας δύο ατόμων σε κάποιο συγκεκριμένο task, αν κριθεί απαραίτητο λόγω του όγκου του ή της πολυπλοκότητας του. Μετά την ολοκλήρωση του κάθε task, αυτό θα αξιολογείται από όλα τα μέλη της ομάδας και θα τεστάρεται για bugs. Όταν το task περάσει τον παραπάνω απαραίτητο έλεγχο, θα ενσωματώνεται στο τελικό κώδικα.
